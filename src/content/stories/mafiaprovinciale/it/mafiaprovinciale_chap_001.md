---
title: "3 Settembre"
description: "La Macchina di Santa Rosa si solleva tra applausi e tensione. Luigi Aspromonte incita i facchini, la folla mormora di attentati, i cecchini sorvegliano dall’alto. Tra fede, tradizione e paura, l’ex facchino Sergio Mancini sonda la sindaca: il turco è stato preso? La risposta lo gela."
date: "2025-09-04"
lang: "it"
id: "mafiaprovinciale_chap_001"
taleid: "mafiaprovinciale"
maintitle: "Mafia Provinciale"
maindescription: "Mafia provinciale racconta una Viterbo sospesa tra devozione e crimine: l’arresto di un boss turco scatena un inteccio internazionale di mafie."
chapter: 1
type: story
genre: crime,adult
author: Alessandro Rapiti
---

Sotto l'ombra massiccia della Macchina, una voce rimbombò in tutta piazza San Sisto. Luigi Aspromonte sollevò la testa appena quel poco che bastava per avvicinarsi al microfono attaccato ad una stanghetta, la bocca riarsa e le mani intrise di sudore. «Ci serve benzina»! gridò, e il suono colpì la folla come un colpo secco.
«Oggi il prefetto ha deciso di andare contro la tradizione, le luci rimarranno accese, per questo chiedo a tutti di dare ancora più energia a questi fantastici ragazzi che stanno per compiere una grande impresa per l'intera città».

Non era un invito tenue: Luigi martellava le parole con movimenti corti del braccio, come se potesse spingere lui stesso la marcia dei facchini. La luce delle lampade sembrava appiattire i contrasti, riflessi freddi sulla doratura della Macchina; Luigi spalancò gli occhi verso la santa e urlò con quanto fiato aveva in gola, «Siamo tutti d'un sentimento?»
La piazza rispose in coro «Siiii». 
Strinse ancora più forte il microfono «Evviva Santa Rosa»!, lasciando che la parola diventasse ordine più che canto.
La folla ancora una volta rispose all'unisono, «Evviva»!

Un brivido percorse tutti i facchini. Dalle viscere della Macchina arrivò un rumore di stoffa e di legno che si adattava al respiro di cento uomini; Luigi non spiegò nulla, fece solo un gesto, due rapidi colpi sul petto con il palmo: un richiamo fisico che chiedeva vigore. Quando passò il palmo sulla fronte era come se spingesse via una nube di esitazione.

Tra gli spettatori qualcuno sbuffò per le luci: il bagliore civile apriva voragini d'ombra lungo i cornicioni e spegneva la resa dei dettagli dorati. Luigi lo vide, strinse la mascella e lasciò che il silenzio durasse quanto bastava perché il suo "date benzina" rimanesse sospeso nell'aria, precipitasse nei cuori e tornasse amplificato dal coro che stava nascendo lentamente tra la piazza e le sue pietre.

Un facchino, intanto, tirò il lembo del ciuffo, sistemandolo meglio sulle spalle, piegò la schiena per provare l'appoggio sulla barra. Le dita cercarono i lacci, li afferrò, se li infilò in bocca e li morse con forza.

«Facchini di Santa Rosa. Sotto col ciuffo e fermi»! gridò Luigi, stringendo con ancor più veemenza il microfono, con le mani messe come a preghiera.

Nessuno fiatò. Soltanto respiri profondi, il fruscio della stoffa che trovava posizione, il tintinnio del metallo. Le spalle a pieno contatto con la macchina, mani già rosse alle sbarre; cento uomini erano pronti a diventare un corpo solo.

«Sollevate e fermi!»

La macchina scricchiolò, traballò ma si innalzò verso il cielo; un gemito uscì dalla gola di chi aveva passato i cinquanta.

L'applauso esplose dalla folla, urla di gioia rimbalzarono tra i palazzi. Mani si alzarono a ritmo, bambini saltavano sulle punte cercando di vedere oltre le teste, vecchie signore tenevano fazzoletti premuti agli occhi; giovani ridacchiavano e si spostavano per farsi spazio, telefoni come piccole finestre tremolanti.

Luigi cambiò posizione, allontanandosi dal microfono e appoggiando le mani in contrasto con la direzione che avrebbero dovuto prendere con il passo. Come a tenere in sicurezza la Santa.

«Fermi!»

«Fermi!»

Alzò la testa al cielo. «Santa Rosa... Avanti!»
 
Il rumore si aprì attorno alla figura enorme della Macchina: una torre che saliva tra i cornicioni, lamine lucide e panneggiature, pinnacoli che mandavano riflessi. Migliaia di punti di luce vibravano, luci fredde mescolate a file di candele che gettavano tremoli dorati sulle mani dei facchini.

Luigi scandiva il ritmo del passo. «Uno, uno, uno»!

Archi, guglie, simbolismi affioravano nella luce. Sotto, il telaio sussurrava, catene e bulloni masticavano il movimento; sopra, la statua nascosta tra le strutture oscillava al ritmo di chi la portava.

«Vai, vai, vai, così, va bene»!

Luigi richiamò un facchino che non sembrava stesse facendo la cosa giusta.

«Sinistro, sinistro, bravi»!

Alcune mani del pubblico battevano il tempo con il capo facchino, altre chiamavano il nome della Santa fino a farsi rosse in viso.

Luigi sorrise, asciugandosi il sudore dalla fronte. 

«Dai, dai, dai, bravi, bravi»!

La Macchina avanzava e il suo passo faceva vibrare ogni sampietrino; le voci nella folla si fecero più rade, poi più fitte.

Un uomo si chinò verso sua moglie, gli occhi puntati verso i lampioni. «Le hanno lasciate accese perché pensano ci possa essere un attentato». Le mostrò il telefono con una conversazione WhatsApp.

La donna prese il telefono, sgranò gli occhi leggendo. Alzò lo sguardo verso la Macchina che sfilava, le candele che tremolavano come fiammelle in un presepe enorme svanirono dietro i palazzi di via Garibaldi. Poi mormorò, le parole quasi inghiottite dal coro: «I musulmani»?

Un ragazzo, che aveva origliato la conversazione, scrollò la testa, fece scorrere il pollice sullo schermo del telefono; nessun segnale, troppa gente. Provò a inviare un messaggio ma la rete non reggeva.
Strinse il telefono a se, il respiro si fece corto. Il sudore gli imperlò la fronte. Si girò verso la prima via di fuga, cominciò a sgomitare tra le urla e gli insulti delle persone.

Una signora gli toccò il braccio. «Tutto bene?» 
Ma non fece in tempo a dirglielo che il ragazzo si era già dileguato, lasciandola con la mano tesa nel vuoto.

A qualcuno arrivò un video: mostrava delle persone straniere portate via dai poliziotti qualche ora prima, davanti al santuario di Santa Rosa. I sussurri si allungarono, tagliati da risatine nervose e dallo scroscio degli applausi lontani.

Una signora appoggiò la mano sulla spalla di suo figlio. «Ci penserà Santa Rosa».

Un anziano si voltò verso di loro, agitando una mano. «Ma saranno i soliti mitomani. So che hanno arrestato un ragazzo stamani ma non c'entra nulla».

Nel mentre sopra i tetti, il vento aveva l'odore del tufo e dell'asfalto riscaldato. Un uomo accovacciato dietro un comignolo, il poggiolo del fucile appoggiato sul bordo. Nel mirino la piazza era un mosaico di teste e luci; le mani ferme, il pollice sul grilletto freddo e metallico.

Premette il tasto della cuffia. «Centrale, Alfa-Due. Codice giallo, movimento anomalo settore tre» mormorò nel buio. Con un dito sfiorò la rotella del cannocchiale, aggiustò la messa su un gruppo di persone sulla piazza principale.

Dalla sala centrale venne una voce metallica: «Alfa-Due, confermato. Procedi».

Alfa-Due aggiustò la mira, seguì un movimento rapido tra la folla. Premette di nuovo la cuffia. «Centrale, maschio adulto in fuga rapida verso est, griglia Romeo-Sette. Possibile panico civile, non minaccioso. Richiedo pattuglia terrestre per controllo zona abbandono, over».

Una pausa, poi: «Roger Alfa-Due. Pattuglia Charlie-Quattro dirottata su Romeo-Sette. Mantieni osservazione».

Alfa-Due cambiò frequenza, girò la rotella del canale. «Beta-Uno, sitrep».

Un sospiro crepitò nella cuffia. L'uomo sul tetto opposto aveva la schiena appoggiata a un camino, il respiro trattenuto dentro la giacca.

«Beta-Uno, Fontana Grande green. Rosina in avvicinamento, nessun movimento ostile rilevato, over».

La centrale rispose: «Copy Beta-Uno. Mantieni posizione e osservazione. Centrale out».

Alfa-Due spense il microfono con un click secco. Sulle spalle la tensione si allentò appena; sui tetti, le ombre tornarono a essere solo pietra.

La Macchina rallentò vicino a piazza Fontana Grande. I passi dei facchini si fecero più corti, respiri pesanti sotto il peso, maglie inzuppate di sudore.

Luigi alzò il braccio destro. «Alt...»\
«I cavalletti»! gridò, la voce rimbombò tra i palazzi.\
Mani esperte scivolarono nel sottoscala della base, tirarono leve, posero puntoni che batterono legno contro pietra. Un cavalletto toccò il suolo con un colpo secco, un altro si sistemò con un tonfo sordo.

I facchini scattarono: spalle che cedettero il peso, ginocchia che si piegarono e poi si raddrizzarono per distribuire il carico. Qualcuno soffiò tra i denti, altri strofinarono i palmi sulle cosce; respiri profondi, muscoli che si rilassarono. Luigi diede il comando. «Calare piano e stare fermi!», si tradusse in un movimento sincronico, nella precisione dei gesti.

Luigi si abbassò per dare un ultimo sguardo, controllò i cavalletti, fece un cenno con la testa. «Santa Rosa, fuori!»

Un respiro collettivo attraversò la piazza. Mani si alzarono, applausi scoppiarono, fischi acuti, urla e cori per «Santa Rosa!» che si mescolarono a singhiozzi di commozione. Volti si fecero lucidi; qualcuno baciò la mano e la alzò verso la torre.

In quel momento, Sergio Mancini diede una pacca sulla spalla di Luigi e lo abbracciò. Poi si avvicinò alla sindaca, Chiara Frontini, davanti ad un piccolo capannello di giornalisti che la stava circondando, le luci dei microfoni che le disegnavano il volto.

Sergio si chinò appena, abbassò la voce sotto il rumore della folla. «Hanno preso il turco?» chiese, le parole rapide e secche.

La sindaca abbassò lo sguardo e scosse la testa con un gesto rapido. I giornalisti si avvicinarono con registratori e sorrisi; lei si voltò, raccolse il filo della frase pronta e si spostò tra i microfoni per l'intervista.

Sergio rimase fermo, fece un cenno ad un altro facchino. Poi si allontanò a passi corti, prendendo il cellulare dalla tasca.